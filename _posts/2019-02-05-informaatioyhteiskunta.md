---
layout: single
title: Informaatioyhteiskunta
comments: true
---

> Tämä kirjoitus päivittyy sitä mukaa, kun pohdintani aiheesta etenee.

Siirtyminen maatalousyhteiskunnasta teollisuusyhteiskuntaan muutti yhteiskunnan täydellisesti. Siirtyminen informaatioyhteiskuntaan on yhtä suuri muutos, joka tulee tapahtumaan paljon nopeammin. 

On sanottu, että [data on uusi öljy](https://duckduckgo.com/?q=data+on+uusi+öljy). Se on huono analogia, joka johtaa vain [öljyisten rättien imperiumiin](https://locusmag.com/2018/07/cory-doctorow-zucks-empire-of-oily-rags/). Data eroaa öljystä siinä, että sen määrä ei ole rajallinen, niinpä kilpailussa ei menesty se, joka kerää eniten dataa, vaan se, joka käyttää sitä parhaiten hyödyksi. Tämä taas vaatii verkoston, joka tehokkaasti siirtää datan sen tarvitsijan luo. Vastaesimerkkinä erikoinen spammin muoto, jossa [botti luo random videoita YouTubeen kerätäkseen mainostulot.](https://hmmdaily.com/2019/04/25/why-did-a-youtube-bot-make-an-unwatched-video-of-our-blog-post/)

Näissä verkostoissa jokaisella on oma, hänelle parhaiten sopiva roolinsa. Koska koneet ovat ihmistä parempia yksinkertaisissa toistuvissa tehtävissä, massatuotanto siirtyy koneiden hoidettavaksi ja ihmisten työstä tulee hyvin yksilöllistä. Tämä ideaalitapauksessa tarkoittaa, että ei enää oikeastaan ole työtä, jota tehdään vain rahasta. Käytännössä jäljelle jää [*paskaduunia*, *hevonpaskaduunia* ja *intohimoduunia*.](/tyon-tulevaisuus/)

Teollisuustuotannon lisäämisessä on se ongelma, että jo nyt hyödykkeiden tuottaminen ylikuormittaa maapalloa. Sen sijaan ihmisten osaamisella ei ole vastaavia rajoja. Tai ainakin nykymaailman menoa katsellessa huomaa niiden olevan vielä todella kaukana.
