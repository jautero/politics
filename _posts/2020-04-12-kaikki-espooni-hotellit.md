---
layout: post
commenting: open
title: Kaikki Espooni hotellit
tags: espoo kunnallispolitiikka gryndaus länsimetro
excerpt: Espoon hotellihankkeita ja miksi suunnittelen poismuuttoa
---
Eilinen kävelylenkkini suuntautui Suurpeltoon ja pohdin taas kerran, pitäisikö [Icon Plaza](https://web.archive.org/save/https://www.iconplaza.fi/) nimetä "Icon Marinaksi" tai "Icon Waterfrontiksi"? Paikka kun on jo pitkään näyttänyt tältä:

![Kuva Icon Plazan vettä lainehtivasta tontista](/images/iconplaza.jpg)

[Tässä Hesarin jutussa](https://www.hs.fi/kaupunki/espoo/art-2000006402856.html) kerrotaan mitä projktille tapahtui. (Spoileri: rakennuttaja ajautui konkurssiin.) Jutussa kerrotaan:"Alun perin suunnitelmissa oli myös, että kortteliin nousisi hotelli." Espoon hotellihankkeet ovat jo hiukan surullisenkuuluisia.

Aikoinaan Westendiin suunniteltiin [Suomen ensimmäistä Marriottia](https://www.lansivayla.fi/artikkeli/104297-marriott-hotelliketju-rantautuu-westendiin), joka sai kohtuullisesti julkisuutta, koska sen rakentamisesta käytiin pitkä oikeustaistelu, jonka osapuolina olivat Teemu Selänteen sijoitusyhtiö ja entinen missi ja Harrodsin tavaratalon entisen omistajan puoliso Heini Wathén. Vaikka Wathén hävisi taistelun, hän onnistui viivyttämään projektia niin paljon, että se peruuntui.

Espooseen on myös suunniteltu hotelleja [jalkapallostadionin](https://www.rakennuslehti.fi/2009/10/jousenpuiston-metroaseman-laheisyydesta-hyvaksyttiin-suunnitteluvarauksia/) ja [kaupunginteatterin](https://www.lansivayla.fi/artikkeli/56555-espoon-kaupunginteatteri-ehdottaa-vesiputoustalon-ostoa) rahoittamiseksi. Stadionia rakennetaan nyt kaupungin varoilla.

Tällä hetkellä hotellia ja kongressikeskusta suunnitellaan [Keilaniemeen](https://www.espoo.fi/fi-FI/Espoon_Keilaniemeen_suuri_hotelli_ja_kon(170010)).

Koska Espoon suurin puolue on Kokoomus, julkiseen rakentamiseen pitää lisätä businessnäkökulma tai ainakin vähintään sen pitää kasvattaa tonttimaan arvoa. Rakennussuunnittelu perustuu kiinteistöbusinekseen ja statussymboleihin. Siksi Etelä-Espoon joukkoliikenneratkaisuksi valittiin kevytraitiotien sijaan metro.

Kokoomuksen liikennepolitiikka perustuu yksityisautoilulle. Kevyenliikenteenväylät lisätään jälkikäteen. Niinpä Espoo on täynnä paikkoja, joissa välillä on erillinen pyörätie ja jalkakäytävä, välillä ei. Kun ottaa huomioon, että kevyen liikenteen väylällä jalankulkijat kulkevat reunassa ja pyöräilijät keskellä, ei vaaratilanteilta voi välttyä.

Autottomuuden kasvaessa tämä vähentää Espoon houkuttelevuutta asuinpaikkana ja siten potentiaalisia veronmaksajia. Kun tähän lisätään julkisista palveluista säästäminen, päästään kierteeseen, jossa julkisten palveluiden puute vähentää Espoon houkuttelevuutta, mikä vähentää uusia veronmaksjia, mikä johtaa julkisten palveluiden leikkaamiseen, mikä vähentää houkuttelevuutta.

Autottomana mietin, mitä järkeä on asua kaupungissa, joka ei ota minua huomioon liikennesuunnittelussa. Niinpä pitää alkaa miettiä uutta asuinpaikkaa, koska tilanne näyttää heikentyvän tulevaisuudessa. 